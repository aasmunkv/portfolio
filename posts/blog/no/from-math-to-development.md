---
title: "Fra matematikk til systemutvikling"
subtitle: "Matematikere betrakter ofte logikk i sin reneste form, og er som oftest opptatt av hvordan ting er, ikke nødvendigvis om dette er nyttig informasjon for andre fagfelt. Hvordan går man fra et slikt tankesett til å bli programvareutvikler?"
date: "2023-10-13"
author: "Åsmund Danielsen Kvitvang"
image: "from-math-to-development/math-and-programming.jpg"
---

![Matematikk og programmering](/blog-images/from-math-to-development/math-and-programming.jpg)

Min bakgrunn som utvikler startet for flere år siden da jeg bestemte meg for å bli student ved Matematisk institutt ved Universitetet i Oslo. Allerede første semester hadde jeg mitt første programmeringsfag, hvor jeg lærte Python. Jeg trivdes godt med å kombinere programmering og matematikk, og i løpet av studietiden tilegnet jeg meg grunnleggende kunnskap i Python, Java, C++, MatLab, med mer. Dermed fikk jeg et greit fundament for å bli utvikler, men hovedfokuset mitt lå likevel på matematikk, et fag jeg verdsetter høyt på grunn av dets rene logikk. På dette tidspunktet fungerte programmering hovedsakelig som et verktøy i mitt matematiske arbeid.

Min profesjonelle karriere som utvikler begynte etter endt universitetsutdanning, i 2021, da jeg gikk rett inn i en rolle som backend-utvikler. Min umiddelbare tanke var at backend-utvikling var mer elegant enn frontend, siden det ikke handlet om visuelt design, men heller om de rene logiske aspektene ved et system. Dette viste seg å være en nokså snever oppfatning, og et resultat av manglende innsikt på området. Det ble raskt tydelig at det kreves betydelig kunnskap om designmønstre og arkitektur for å mestre backend-utvikling. Etter hvert utviklet jeg en forkjærlighet for å lage «perfekte» backend-systemer med ryddig dokumentasjon, som andre utviklere kan lese, forstå og bygge videre på.

Da jeg startet som backend-utvikler i min første jobb, husker jeg at jeg tenkte det var viktig å stille de «dumme» spørsmålene tidlig, for å bygge kunnskap så raskt som mulig. Siden jeg var ny i bransjen, hadde jeg en underliggende frykt som kan oppsummeres med noe slikt som: *hvis jeg ikke klarer å vise arbeidsgiveren min at jeg mestrer dette, kommer jeg til å bli sparket*. Heldigvis hadde arbeidsgiveren min forståelse for at jeg kom fra matematikk og ikke informatikk, noe som gjorde overgangen langt mer behagelig. Jeg husker spesielt ett spørsmål fra min aller første arbeidsdag. Etter at sjefen min hadde forklart meg om et API og dets endepunkter, spurte jeg: *hva er et endepunkt?* Grunnen til at dette spørsmålet har festet seg, er at det tydelig illustrerer hvor lite jeg faktisk visste om backend-utvikling da jeg startet. Selv om jeg behersket flere programmeringsspråk og kunne bruke dem til å løse matematisk orienterte problemer, hadde jeg i realiteten svært liten forståelse for hva det innebar å jobbe som backend-utvikler.
